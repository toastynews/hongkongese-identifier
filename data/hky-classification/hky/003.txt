隔幾日有人就打俾HR 問：「點解我老公收咁夜？」…我應該點答？

相信大家都聽過唔少有關阿爸阿媽陪仔女見工、要求參觀下仔女嘅工作環境，或者代仔女請假嘅故事。小編以下哩一位同事雖然無咁嘅直昇機父母，但係就有幸娶左一個好似阿媽咁對佢無微不至嘅老婆……

同事 T 係一個中年侍應，平常前線嘅工作需要輪班，佢加入左公司無幾耐， HR 嘅同事已經分別收過佢老婆嘅電話，而佢老婆平均每幾日就會打黎 HR 一次。根據非正式統計，T 老婆一般打電話黎嘅主要目的有以下幾個：

 
1）「我想知我老公今個禮拜嘅更表！」

其實個更表係 T 嘅主管編嘅，而且應該早就通知左 T，如果佢自己問老公，件事會簡單得多，除非佢有理由相信佢老公俾佢嘅資訊唔正確……

 
2）「點解我老公唔可以放梗禮拜日？」

眾所周知，服務性行業通常假期先係最忙嘅日子，你問小編點解你老公唔可以放梗禮拜日？咁就要問返你老公點解要做侍應啦。再者，更表係主管編嘅，有要求可以由同事本人直接同主管溝通，樣樣都黎搵小編，當小編萬能咩？老實講，如果剩係你每個星期日都放假，其他同事無得放，你估佢地會點諗？要解決哩個問題，可能要改變一下喺香港地大家對前線員工嘅睇法啦……


3）「點解我老公要返工返到咁夜？」

Er……公司係開到咁夜，你可以嘗試問下腦細，因為小編真係唔識答你。小編都唔鍾意見到其他人返工返到咁夜，但每個前線嘅同事都有機會輪到夜班。公平架喎……

 
4）「點解我老公返工咁辛苦？」

………

小編都想問下，點解返工會咁辛苦？咪就係因為有哩啲員工囉……最重要嘅一點係，大佬呀，你入職嘅時候同你講清楚哂架啦，入左黎先哩樣嗰樣。合則來，不合則去，唔岩嘅你咪走囉，做咩要搵個老婆黎出面？不如小編又問一句：「點解你係咁代你老公講野，到底係你返工定你老公返工？」


唉……又好似肥仔文咁，說好的男人呢？
