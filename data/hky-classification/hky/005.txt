親力親為嘅腦細真係幾charm

話說有日朝早我要去某個地方度跟拍攝，個地點都幾偏僻，所以我一早已經google定點去，首先要搭地鐵去旺角，再行一段路，轉巴士，又再行一段路，我怕遲到所以都預早好多出門口，正當我大汗耷細汗咁喺度搵緊路嘅時候，腦細阿Rex就打嚟。

「位置？我今朝都要過去，車埋你。」Rex說。 「岩岩搭完地鐵去旺角，喺新之城附近搵緊架巴士。」我說。 「咁你企定定喺新之城等我，好快過嚟。」Rex說。

對於我呢隻迷途小羔羊嚟講，呢個舉動簡直係令我感動流淚，你知啦呢幾日真係熱到hihi，我行咗一陣已經出晒汗，當然啦如果佢一早話接我會更好。等咗一陣佢就到，一上車，除咗有勁舒服嘅冷氣涼之外，Rex仲遞咗枝凍水畀我，話驚我中暑，啱啱落車買應該仲凍，其實應該係小的去服侍腦細，而家調返轉頭真係有啲唔好意思。

去到拍野場地，我哋就各自各工作，基本上Rex同其他同事已經打成一片，我仲見到佢竟然幫手搬貨，啲同事又乘機叫佢整呢樣整嗰樣，雪櫃都叫佢整埋，搞到件恤衫都污糟埋。雖然佢好親民，但係佢不嬲都獎罰分明，如果做錯嘢一樣係會比佢剷上天花板，不過好在佢唔記仇，第二日佢就會當無事發生過，總之你之後好好做嘢就得。

跟完拍攝已經好晏，所以一齊食個lunch先返公司，去咗間平民西餐廳度食，平民到連紙巾都無張，所以我就喺個袋度搵，點知佢已經比我快一步拎咗出嚟比埋我用，大佬真係細心過我。其實都唔係第一次坐佢車，但係每次坐佢車返公司都會招嚟奇異目光，都預咗啲人會喺背後作故仔。

Rex一直都係公司嘅鑽石王老五，有唔少同事都希望有朝一日可以飛上枝頭變鳳凰，所以久唔久都會有同事姣佢，至於點姣，可以睇返我篇舊文《喂，唔係個個女人靠姣就上到位㗎！》而我同其他同事當然係一齊食花生啦。
作為腦細，我係尊敬佢，亦覺得佢做嘢嘅時候好charm，因為佢真係好叻，咩事都解決到，唔係淨係識得用錢去解決問題嘅富二代，而係貼地到落手落腳一齊同你拆彈嗰種，所以跟佢做嘢會好安心。但作為男人咁睇，當然又係另一回事啦，所以我一早已經喺公司講咗我有男友，清清楚楚，費事惹麻煩，亦希望另一半安心，而且大部分同事都見過阿Mike，不過而家寫咗篇文讚另一個男人，今晚唔知要唔要返去跪玻璃了。
