佛系行山：本來冇垃圾何來自己帶走？

我真係好偶然情況下才會睇吓電視，至於睇到viuTV更加係偶然中嘅偶然。就係咁偶然情況下，睇到viuTV訪問「清徑先鋒」，我拍爛手掌。

「清徑先鋒」係一個義工團體，其工作就係組團上山執垃圾。節目中受訪主角話香港山明水秀，甚有親切感，但每當行山，喺山徑上見到一堆二堆垃圾就好心痛，我深有同感。佢參與「清徑先鋒」就係想出一分力還原山上的面貌，並藉此宣揚「自己垃圾自己帶走」嘅理念！我最喜歡依類會身體力行做實事嘅人，而唔係坐係度齋吹水，埋怨呢個埋怨嗰個。

多個人多分力量，我邊睇節目已經急不及待Google「清徑先鋒」，填妥報名表登記做義工，期待下次有行動時可以上山出一分力。

其實每次上山看到地上那些紙巾呀、水樽之類，我就覺得好討厭，想執走佢但又冇合適嘅裝備去儲好啲垃圾，即使執了又唔知應該丟到那裡去，倒不如參加「清徑先鋒」，學習一吓人們怎樣組織一班人去合力做好一件事，以及如何執拾和運走山上嘅垃圾。

至於「自己垃圾自己帶走」這課題，我倒想大家思考一下，其實你本來就唔應該帶咁多垃圾上山。去年十月，第一次登上蚺蛇尖，在山頂同伴發現被遺棄的西餅紙盒一個，我都唔知好嬲定好笑！首先我真係要畀個叻佢，登上蚺蛇尖嘅山徑如斯陡峭，體力和技術缺一不可，竟然有人可以施施然拿住盒易爛易碎嘅西餅走上山，真係高手之中嘅高手！問題係，啊哥，山長水遠咁辛苦拿住盒西餅走上蚺蛇尖做乜？貪好玩咩？食西餅可以買番屋企食，或者係屋企附近嘅公園食，唔好拿上山啦唔該。

我都唔想講應該食完西餅將個紙盒帶走依種戇居問題，而係話，你根本唔應該帶盒西餅上山！行山跟野餐真係有所不同，要野餐適宜在山腳那些有檯凳嘅燒烤場或野餐點進行，而行山就真係應該一切從簡：帶足夠嘅水以及可以補充一下體力嘅簡便食物就好了，盡量輕裝上陣，負重沒那麼大，行起上來就更加舒適。本來無一物，何處惹塵埃？我希望大家可以本著佛系行山嘅精神，不要帶垃圾來行山，自然不用把垃圾帶走。

最後要補充一個重點，香港郊野公園的首要任務不是讓你來郊遊享樂，而係保護水塘防止食水受污染。所以保持郊野公園清潔，唔單只係公德問題，而係維護香港人基本生存條件嘅戰略問題。如果你唔明請你馬上上山睇吓，香港在持續乾旱情況下，各大水塘近乎乾塘，你就會明白屋企水喉有自來水出，並非理所當然！污染郊野公園之事絕對要零容忍。
