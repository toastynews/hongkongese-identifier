「三中商」喺出版界壟斷香港市場？我夠知喇，咁又(可以)點即。

可能就咁睇段片，你都覺得唔關自己事。
其實都係，正如節目最後三個街坊，其中兩個女人咁講：
「呢啲嘢無咩意見，我只係買書… …」
「都係中國國企，如果個服務係方便到我哋市民咁咪得囉」
我諗記者嘅問題係焦點講緊「政治」。
香港超過一半嘅書店係一個集團做壟斷，包括出版、印刷、發行… …
我真係唔知有幾多人會覺得咁係一件好嚴重嘅事，
但你都可以幻想下，「領匯/領展」點去玩香港嘅商場就知。
入返正題，其實多年來已經好多人講過「三中商」已經壟斷香港市場，
當中被訪問嘅記者都提過，佢之前有報道過呢件事，點知原來都係無咩回響，
最主要原因就係因為文章一開始講個兩個師奶嘅意見。
OK，因為關於佔中，所以唔比你出。
香港人唔可以出版關於香港咁重要咁應響社會嘅書，
如果咁都話無所謂嘅，好。我就同大家一樣，抱住一國一制嘅立場再講：
「你知唔知上年出版最多中文書嘅出版社，頭五位有三間都係做教科書？唔係旅行同食譜囉！唔該。」
咁你寫小說，就不如出本「猴子也會寫小說」嚟比人買喇！一定暢銷過你出本小說。
之後又可以寫本「如何令猴子變成暢銷作者」，加多本「暢銷猴子的出版傳奇」，
點都好過你踏實咁寫一本小說。
個世界就係咁，香港人嘅習慣都係，「係咁架喇，好出奇呀？」
再唔係講多句：「你唔好搞咁多嘢就無事囉。」
講緊唔係「政治」，只係想出版自己寫嘅小說。
面對住市場，大家都會覺得你無料、寫嘢一o舊o舊、故事題材唔吸引，
你就自然唔好諗住可以靠寫故事搵食。
但請你再細心去諗，成個香港有一半嘅出版係「中聯辦」負責，
入咩書可能你都仲係好似聯合最後個段發言咁講，係書店自己決定，
但你又知唔知書店自己決定以外，每個月都有勁多勁多「無人睇」嘅「老細指定要上架」嘅書要放係新書最多眼嘅地方？
咁你覺得你出版到之後又有咩空間比人睇到？你估真係得「政治」先會考慮唔出呀？
「壟斷」嘅意思係佢地玩晒呀！你識寫字，佢個朋友、個外甥、個老婆嘅二叔都識寫字，
而每間舖嘅書架係有限空間，唔係無限擺架，
你估佢會發行你個本小說定係佢哋家族嘅族譜呀？(強調，佢地真係可以有錢都唔賺架。更何況你本小說都唔見得會賺到錢。)
我印象中自己都講過一次，有書店真係會出一系列無市場嘅作品，都唔想放香港本土小說係新書位。
咁宜家大家知道，點解香港書展年年都咁多人去喇？
唔係因為大家鍾意迫！係因為平時係書店唔會見到大家鍾意睇嘅書，先會去書店買囉！(呢句就我吹嘅即)
好！講完。最後再提一提，我就嚟出書。亦都完成咗呢篇文嘅目的。
有消息會更新！
請留意我的專頁 ─ https://www.facebook.com/andy729huiblog/
