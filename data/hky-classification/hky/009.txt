廣東話伊索寓言系列－《宅龜》
廣東話伊索寓言系列 （五十四）
《宅龜》－ The Tortoise & the Ducks

眾所周知，烏龜係要揹住層樓喺背脊度。無論試幾多次，佢都係走唔出屋企半步。有人話呢個係天神畀佢嘅懲罰，因為烏龜懶到一個點，有一次當朱比特天神專登邀請佢去參加自己婚禮，佢都選擇足不出戶留喺屋企度。

好多年之後，烏龜慢慢覺得後悔。佢開始覺得如果當日有參加婚禮就好嘞。當佢望見天空嘅飛鳥翱翔萬里、自由自在，又睇見兔仔同花栗鼠仲有其他動物來去匆匆、東奔西跑，好似要將世界每一個角落都盡收眼底咁，佢自己就變得好沮喪，冇嚟心機。佢都想暢遊四方啊，但係背脊有棟樓喺度吖嘛，佢啲腳又短，只可以緩慢咁拖行咋。

有一日，佢撞見一對鴨仔。烏龜同佢哋呻自己嘅慘況。

「你想睇吓個世界啊？我哋可以幫你喎。」鴨仔話：「你用個口咬實呢條樹枝，然後我哋帶你飛上天，咁你咪欣賞到附近呢一大片郊野囉。不過記住唔好擘大口啊，唔係就後果自負喇。」

烏龜非常開心。佢用力咬實樹枝，兩隻鴨仔就一人一邊捉實枝樹枝，之後向住天空展翅飛翔。

呢個時候有隻烏鴉飛過，佢見到眼前嘅景象太過不可思議，於是大嗌：

「莫非係烏龜之王？」

「咪就係-」烏龜開口。

說時遲那時快，正當佢打開口想亂噏廿四嗰一刻，口入面叼住嘅樹枝立即離佢而去。佢高速向下飛墮，最後撞落石頭度粉身碎骨。

原文：http://read.gov/aesop/033.html
