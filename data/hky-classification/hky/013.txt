《講下粵文寫作》

粵語寫成文字，我稱之為「粵文」。有人唔認同呢個名稱，但我覺得既然有幾百萬人用呢個書寫系統，而且明顯同標準漢語有分別，俾個名佢唔算太離譜啫。

「粵文」算唔算中文？首先要講清楚一點，「XXX 算唔算 YYY」呢類問題，本身係幾無謂嘅。「獅子算唔算係貓？」「公開大學算唔算大學？」「章子怡算唔算香港人？」呢啲咁難答嘅問題，本身冇一個明確嘅「yes」或「no」嘅答案。如果有人硬係要否定其中一個答案，佢好可能係有個 hidden agenda，而唔係討論客觀事實。

一般人講嘅「中文」，係指大中華地區流行嘅，以官話為基礎嘅白話文。有人話「粵文唔係中文」，旨在同呢種「官話白話文」切割。點解而家本土派流行講「香港唔係中國」？明明香港喺地理上同政治上都係中國一部份。因為要切割，想話俾大家知，香港同 prototypical 嘅「中國」有好大分別。

某程度上，「中文」呢個詞嘅政治含意好重。馬來西亞、星加坡等東南亞國家唔叫「中文」，係叫「華文」嘅。所以喺呢個層面，「中文」其中一個解讀，就係「中國人寫嘅文體」。作為一個愛國愛黨嘅香港人，我只會話，喺呢個語境之下，粵文無容置疑係「中文」嚟架。

點解大家咁在意「粵文係唔係中文」？ 個情況就好似啲人問香港人：「你係唔係中國人？」本身問呢個問題嘅人，唔係想知你出國用邊個 passport。佢下一句好可能係：「作為中國人你應該愛國愛黨！」、「作為中國人你應該識講普通話！」、「作為中國人你唔應該搞港獨！」 香港人一旦成為咗「中國人」，就要同十三億人共享中國人嘅榮耀，失去原有嘅獨特性。

同樣地，如果有人好堅持「粵文係中文」，佢唔係想同你討論粵文字同其他漢文字嘅異同，而係想你嘅文字更加「愛國」：「反正都是中文，何不寫白話文？這樣的文字可以在大中華區十幾億讀者之間流傳⋯」 幾乎每次提起「粵文」，都會有人用呢樣嘢去轉移話題。喺我眼中呢種講法嘅謊謬程度，就等於「大家都係講中文，不如講普通話」。作為一個愛國愛黨嘅香港人，我係會同中國人講普通話嘅，不過如果我講粵語而你又聽得明，就唔好轉台講普通話啦。

本身「粵文係唔係中文」呢個問題唔太重要，重要嘅係大家寫得開心，讀得開心。最近有人開咗個 page 出嚟專講「粵語唔係中文」，就等於大嗌「Hong Kong is not China」咁樣。我唔反對呢種講法，但自己唔會特登走去講，因為「粵文／粵文係唔係中文」純屬一種姿態嘅展示。只要粵文寫作嘅生態足夠成熟，啲人鍾意點樣分類都冇問題，只要唔好同我講「不如寫白話文？」我就已經滿足架喇。

有人會問，如果你寫嘅係「粵文」，咁「粵語入文」又係咩嚟？

「粵語入文」，係香港文學界嘅術語嚟。顧名思義，就係將「粵語」呢樣嘢，放入「文」之中。洋洋大海嘅文字之中，裡面有幾句「粵語」，就係「粵語入文」嘞！由於粵語同「中文」有大量共同嘅詞彙，比較難直接解釋，所以我通常用英文做比喻。「英語入文」會係點樣嘅呢？我俾個經典例子大家睇下：

　　「Come on, James，可不可以成熟一點呢，」她說：「在你的眼中，我是不是一個那麼功利而現實的女孩？其實我們的Differences，在唸F6時就已經湧現了。」

將英文放入中文，就係「英語入文」。喺香港文學界，所謂「文」仍然以「官話白話文」為基礎。我諗冇人會將「英語入文」同「英文」混淆掛。同樣地，「粵語入文」大概就係，一篇由「官話白話文」組成嘅文字，裡面有幾句粵語，或粵語詞。

喺香港文學界嘅人眼中，佢哋寫嘅係「中文」，講嘅都係「中文」。粵語作為「中文」，只可以口講，唔可以成為「文學」。呢種立場雖然我反對，但其實未必係「錯」。起碼到今日為止，好多人寫「粵文」都只係用漢字筆錄日常口語，缺乏文學所要求嘅種種藝術功架。呢啲文字當然唔能夠成為「文學」。關於呢個問題，逆嘶亭寫咗一篇好好嘅文章，有興趣嘅朋友一定要睇下： https://goo.gl/JFKb5E 。我諗就算係幾咁推崇「粵文」嘅人，都唯有承認，稱得上為「粵語文學」嘅作品少之又少，如果計近呢十幾廿年，可能無都唔定。好多香港嘅文學家對「粵文」嘅負面觀感，大概亦都係因為咁。

但係，以粵語為基礎嘅文字，係唔係＊一定＊唔可以寫出有「文學氣質」嘅文字？ 我冇咁悲觀。我認為粵文係可以成為文學嘅，不過呢樣嘢未成為事實之前，過份憑空吹噓「粵文」有幾巴閉，只係一種「阿Q」嘅表現。

「白話文」喺上世紀初，本身只係官話變成文字再稍加修飾，今時今日，「白話文文學」嘅作品已經成千上萬，各自大放異彩。如果我哋唔好一開始就否定「粵文文學」嘅可能性，製造一個有利粵文發展嘅環境，過幾十年會唔會有另一番新景像？我相信有可能嘅。

點樣可以製造一個有利粵文發展嘅環境呢？睇多啲、share 多啲、寫多啲。但咁樣唔夠嘅。「見到好嘢就分享」係人都識，個問題係，「粵文」比起白話文遲起步至少一百幾十年，如果你支持某篇文章、某個作家嘅＊唯一＊考慮係「邊個寫得好」，咁最後只會係變咗支持白話文。＃愛就係選擇，＃選擇就係捨棄，呢個世界嘅資源只有咁多，作者嘅時間只有咁多，讀者只有咁多，如果「粵文」要興起，其他嘅文字就不免會受到影響。

好多人諗到呢樣嘢就卻步。始終佢哋對白話文嘅「中文」有好多年嘅感情。呢個我理解嘅。我本身淨係識寫英文嘅，睇住香港回歸之後，似乎已經冇人識英文咁滯，係心痛嘅。但英文唔會因我而消失，粵文或者會因我而興（主觀判斷大概有 0.27% 機會）。我自問唔識咩叫文學，唔識咩叫藝術，不過就幾鍾意創作。鍾意創作嘅人，見到有一個前人未開發嘅空間，就會被眼前無限嘅可能性吸引。墨守成規、固守舊土嘅人，最多只係一個巧手技工，卻難以成為藝術家。據聞香港文學界嘅人士成日嗟怨前無去路，我想講，「粵文」呢條路線嘅缺口已經由好多其他爛頭卒打破，以粵語為母語嘅創作人，已經冇任何原因唔去試下呢條路可以帶來嘅可能性。

或者呢條路最後係死路一條都唔定。如果以經濟效益嚟講，十幾億潛在讀者，比起七百萬，真係冇得比。呢方面我係比較悲觀嘅。＃選擇就係捨棄，＃犧牲就係意義，有時都顧唔得咁多。
