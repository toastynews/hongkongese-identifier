【李八方online】恩恩豬結婚半島擺4圍 雙喜臨門？容媽咁樣答

萬眾期待，41歲嘅新民黨議員容海恩（恩恩豬）今日同政策總裁袁彌昌拉埋天窗喇！兩人喺證婚議式前一同見記者，見恩恩豬疑似粗身大細，都仲著住4吋斗零高踭鞋，仲要落樓梯，八方都替佢捏一把冷汗，好在袁總好快就出手護花，拖住老婆。

恩恩豬一身白紗，笑容滿面咁，八方都真係戥佢開心呀！袁彌昌對於老婆似乎好滿意，舉起手指公話：「right choice ，係最好嘅選擇」而於恩恩豬就希望老公「一路都係咁好」喎！

問到有咩心情，恩恩豬就話原來結婚真係好多嘢搞，坦言「要結婚完來都唔易呀」，有好多嘢要籌備，袁彌昌就話老婆係「right choice ，係最好嘅選擇」。咁係唔係就快做爸爸呢？袁總就話「有消息會話畀大家知，都有咁嘅希望喎」。

至於姐妹之一嘅工聯會議員麥美娟就透露，今朝都有按傳統玩新郎，遊戲就包括邊做掌上壓邊食生果，同埋互餵環節，仲強調「好衛生架」，但佢就無講開門利是有幾多喇。而袁彌昌個妹袁彌明就同丈夫林雨陽現身，不過就避開無見記者。

恩恩豬同袁彌昌下晝喺半島酒店7樓宴請親朋好友。半島今日就貼出告示講到明「Eunice & Derek Wedding ceremony」今日舉行。據聞儀式下晝1點舉行，1點半係午宴。

早喺中午12點左右，麥美娟就帶埋恩恩豬嘅媽媽現身見記者，容媽媽一身紅旗袍加上一大串珍珠頸鏈，睇落非常雍容華貴，問到佢對於女婿滿唔滿意，容媽媽笑晒咁話「101分呀！好滿意」，佢仲向在場記者派餅卡同利是，好喜氣洋洋。

容媽媽又透露，今早已經喺酒店完成斟茶等儀式。恩恩豬係唔係雙喜臨門呢？Alice就即時擋駕，話「今日只係講結婚」，容媽媽就好識做，淨係話佢唔知咋。

臨近1點，賓客都陸續到場，恩恩豬同袁總嘅「媒人」新民黨主席葉劉淑儀就一襲白裙現身，外套上仲有Lace，衣著上畀足面。葉太話祝佢哋兩個早生貴子，仲話送咗銀行禮卷畀佢哋，等佢哋鍾意買咩就買咩。而新民黨副主席潘國山亦有現身，不過就十問九唔應。
