香港廣告界第一代廣告狂人(Madman) — 黃霑

三生有幸，我與霑叔(黃霑)，有過不止一面之緣。

參加過香港作曲家及作詞家協會(CASH)的工作坊，好像還有其他類似場合，此外，後來因工作關係，在廣告公司李奧貝納認識了他的公子，有幸上過他的家，拜候過這位縱橫音樂界、中文詞壇，以及廣告界的巨人。

當然，我肯定他真係識我係老鼠，但每次遇上霑叔，我都會積極發問，每次聽到前輩的一席話，我總覺得如雷蓋頂，瞬間茅塞頓開。

在某個CASH工作坊上(同場還有林夕)，我問霑叔，對於創作了大量作品，卻仍然苦無機會入行的新人，你有什麼建議？

當時，霑叔大概是這樣回應的：「喂，細佬，你首先要問下自己，首歌寫咗出嚟，自己係咪已經有一種快感先？創作上嘅滿足感，唔應該在乎有冇公開發表過，而係整個創作過程中，你嘅創作靈感有冇一個宣洩嘅出口，宣洩咗出來，就已經夠爽啦，何必介意有冇公開發表過？如果你因為無人賞識冇機會發表就氣餒，放棄創作，你都好打有限啦。」

最難忘一次，1996年，有機會到他府上拜訪，聽他向我道盡中港矛盾九七回歸大限等等大時代話題，席間，近距離聽他豪邁奔放地爆粗，氣勢仲勁過「浪呀奔浪呀流」，可是，他老人家粗口得來，卻相當和藹可親，簡直好似太陽咁溫暖。

臨別前，他在書房給我簽名贈書，邊簽名邊千叮萬囑敦促我，叫我平日要多看外國時事財經雜誌，最好每個星期讀齊時代週刊經濟學人等等，千萬不要浪費時間在八卦周刊上，其間，霑叔又再XXY#@!#贈多我兩咀。

較早前，看到港台的兩個節目，重溫有關霑叔的往事，憶起這位故人，想到作為他後輩的廣告人和半個音樂人的我，好像窮一生都沒可能達到他千分一的作品生產量，更莫論他的境界了。

我在想，霑叔他在世的時候，是否究竟每天都有不止24小時？每個星期又不止7天？
